पनीर कोफ्ते - Paneer Kofte
पनीर कोफ्ते खाने में बेहद स्वादिष्ट लगते हैं और इन्हें बनाना भी बड़ा आसान है। तो आइये आज बनाएं पनीर कोफ्ते।
4 सदस्यों के लिये
समय - 50 मिनट
आवश्यक सामग्री:
कोफ्ते के लिये-
पनीर - 250 ग्राम (कद्दूकस किया हुआ 1.1/2 कप)
उबले आलू - 2
काजू - 6-7 (टुकड़े काट लीजिये)
किशमिश - 15-20 (डंडिया तोड़कर साफ कर लीजिये)
नमक - स्वादानुसार (आधी छोटी चम्मच)
अरारोट - 2-3 टेबल स्पून
तेल - कोफ्ते तलने के लिये
तरी के लिये-
दही - एक कप
टमाटर - 3-4
हरी मिर्च - 2
अदरक - 1 इंच लंबा टुकड़ा
तेल - 1-2 टेबल स्पून
हींग - चुटकी
जीरा - आधी छोटी चम्मच
हल्दी पाउडर - आधी छोटी चम्मच
धनिया पाउडर - 1 छोटी चम्मच
कशमीरी मिर्च पाउडर - 1/4 छोटी चम्मच
क्रीम या मलाई - आधा कप
गरम मसाला - एक चौथाई छोटी चम्मच से कम
हरा धनिया - 1 टेबल स्पून ( बारीक कटा हुआ )
विधि:
पनीर को कद्दूकस कर लीजिये और आलुओं को छील कर हाथ से बारीक तोड़ लीजिये।
पनीर, आलू, अरारोट और नमक को मिला कर आटे की तरह गूथ लीजिये और उसके छोटे-छोटे टुकड़े तोड़ कर गोल कर लीजिये (यदि आप चाहें तो इन गोलों में 1 किशमिश और 2 -3 काजू के टुकड़े भी भर सकते हैं)।
कढ़ाई में तेल गर्म कीजिये और उसमें 4-5 गोले एक साथ डाल कर ब्राउन होने तक तल लीजिये। जब ये पूरी तरह से ब्राउन हो जाएं तो इन्हें कढ़ाई से निकाल कर प्लेट में रख लीजिये। सारे कोफ्ते इसी तरह तल कर तैयार कर लीजिये।
सब्जी की तरी तैयार करने के लिये-
टमाटर को धोकर बड़े-बड़े टुकड़ों में काट लीजिये और फिर इन्हें हरी मिर्च व अदरक के साथ मिक्सी में बारीक पीस लीजिये।
कढाई में तेल गर्म करिये और उसमें हींग व जीरा डालकर भून लीजिये। उसके बाद उसमें हल्दी पाउडर, धनिया पाउडर, मिर्च पाउडर और टमाटर का पेस्ट डाल कर भून लीजिये। करीब 3 मिनट बाद इसमें दही डाल कर उबाल लगा लीजिये। अब इस मसाले में क्रीम या मलाई डाल कर तब तक भूनिये जब तक कि मसाले के ऊपर तेल ना तैरने लगे। अब इसमें आवश्यकतानुसार या 1-2 कप पानी डाल कर उबाल आने तक चमचे से चलाते रहिये और फिर गरम मसाला व नमक मिला दीजिये। पनीर कोफ्ते की तरी तैयार है। अब इस तरी में कोफ्ते मिला दीजिये। गैस बंद कर दीजिये और सब्जी को 2-3 मिनट ढक कर रख दीजिये। पनीर कोफ्ते तैयार हैं।
इन्हें प्याले में निकालिये और हरे धनिये से सजा कर चपाती, नान या परांठे के साथ परोसिये और खाइये़।
सावधानियाँ:
पनीर में अरारोट कम डालने से कोफ्ते तेल में टूट कर बिखर सकते हैं और अरारोट अधिक डालने से कोफ्ते सख्त बनेंगे।
यदि तेल कम गर्म हो तो उसमें कोफ्ते ना डाले वर्ना वो टूट कर बिखर सकते हैं।
तेल में ज्यादा कोफ्ते एक साथ डालने से भी ये टूट कर बिखर सकते हैं।
http://www.youtube.com/watch?v=83FUcZb4qrg